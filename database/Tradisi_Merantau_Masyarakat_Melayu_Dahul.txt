This is pre‐published version

Tradisi Merantau Masyarakat Melayu Dahulu Dan Sekarang: Suatu
Perbandingan
Shida Irwana Omar
Nurbaidura Salim
Badaruddin Mohamed

Pengenalan
Kehidupan masyarakat Melayu pada zaman dahulu sangat sinonim dengan
aktiviti merantau. Tradisi merantau dianggap sebagai semangat atau motivasi dalam
membina kehidupan dan menentukan arah tuju masa depan setiap individu, keluarga
dan juga masyarakat. Istilah merantau berasal daripada perkataan Indonesia yang
bermaksud belayar mencari penghidupan di sepanjang rantau dari satu sungai ke sungai
yang lain (Kamus Bahasa Indonesia Online 2011). Perkataan rantau yang menjadi kata
akar kepada istilah ini merujuk kepada nama-nama tempat yang terdapat di seluruh
kepulauan dan Semenanjung Nusantara (Khazrin 2001: 76). Wujud perkaitan yang rapat
antara alam rantau dan tradisi merantau di Nusantara. Hal ini dapat diperjelaskan
menerusi corak kehidupan orang Melayu yang berasaskan konsep dan amalan hidup
yang sentiasa berpandukan kepada kerjasama serantau (Khazrin 2001: 76). Bagi
pentakrifan yang lebih menyeluruh, Kamus Dewan Bahasa dan Pustaka (2011)
mendefinisikan merantau sebagai belayar, berjalan atau mengembara ke negeri lain dari
tempat asalnya untuk mencari penghidupan lain.
Golongan perantau dalam kalangan masyarakat Melayu dapat dikategorikan
dalam tiga kelompok berdasarkan kepada pola pergerakan inter dan intra kawasan.
Kelompok pertama dikenali sebagai orang dagang atau orang luar. Orang dagang ini
merujuk kepada mereka yang merantau dari daerah atau negeri di tanah seberang
Kepulauan Melayu ke Semenanjung Tanah Melayu dengan tujuan seperti meneroka,

This is pre‐published version

berdagang, mencari kehidupan baru, menuntut ilmu, menyebarkan ajaran agama atau
melarikan diri atas sebab-sebab tertentu dari tempat asalnya untuk menetap di kawasan
baru. Kelompok kedua pula terdiri daripada pengembara yang merantau keluar daripada
Semenanjung Tanah Melayu untuk menunaikan haji di Mekah, menjalinkan hubungan
diplomatik dan perkahwinan antara kerajaan dalam kalangan kerabat diraja atau
pembesar negeri dan sebagainya. Manakala, kelompok ketiga merupakan perantau yang
mengembara antara negeri dan daerah dalam Semenanjung Tanah Melayu. Para
pemerintah negeri dan pembesar daerah pada zaman dahulu sentiasa berusaha untuk
membina kekuatan pemerintahan mereka yang lazimnya diukur berasaskan kepada
bilangan penyokong (Khazrin 2001: 80). Ini bermakna mereka memerlukan penduduk
yang ramai. Hal ini secara tidak langsung, menarik para perantau untuk bermastautin di
negeri atau daerah tersebut untuk membolehkan kegiatan pertanian dan perdagangan
dijalankan dengan lancar. Oleh itu, jawatan Dato’ Dagang telah diwujudkan di negerinegeri Semenanjung Tanah Melayu bagi menggalakkan kedatangan perantau dan
pedagang.

Perkembangan Tradisi Merantau
Sorotan sejarah menyatakan bahawa tradisi merantau oleh masyarakat Melayu
kuno atau Melayu proto telah wujud sejak Zaman Batu Tengah lagi (Syed Husin
1979:13). Teori menyatakan bahawa mereka telah keluar merantau dalam beberapa
kumpulan dari kawasan Hoa Binh di Indochina sejak 5000 hingga 3000 tahun yang lalu.
Pengembaraan mereka bukan sahaja melibatkan perjalanan ke sekitar Semenanjung
Kepulauan Melayu, malah melibatkan kawasan Sumatera dan kepulauan Melanesia di
Lautan Teduh. Manakala pada Zaman Batu Baru, masyarakat Melayu proto didapati

This is pre‐published version

telah mengembara dari Selatan China melalui Formosa ke Borneo dan seterusnya ke
Filipina kira-kira 3000 hingga 1500 tahun yang lalu. Terdapat kemungkinan bahawa
kedua-dua teori ini benar atau berlaku secara serentak, namun apa yang penting ialah
masyarakat Melayu telah mendiami kawasan Semenanjung pada zaman tersebut.
Tradisi merantau kemudiannya telah mengalami perubahan kerana sentiasa
terdedah kepada pengaruh luar. Misalnya, kajian yang dilakukan oleh Khazrin (2001)
menunjukkan bahawa kedatangan Islam ke rantau Nusantara telah membawa semangat
rasionalisme dan intelektualisme dalam masyarakat Melayu. Umat Islam dituntut untuk
membuat penghijrahan dalam aspek kehidupan dan minda dengan menekankan soal
pendidikan, penghijrahan daripada sikap negatif kepada positif dan pencarian rezeki.
Peribahasa seperti “jauh perjalanan, luas pemandangan” telah menanamkan motivasi
dalam diri masyarakat Melayu untuk berikhtiar di luar lingkungan setempat. Hal ini
bertepatan dengan firman Allah yang bermaksud:
‘Oleh itu, bukankah ada baiknya mereka mengembara di muka bumi supayadengan melihat kesan-kesan yang tersebut mereka menjadi orang-orang yang
ada hati yang dengannya mereka dapat memahami, atau ada telinga yang
dengannya mereka dapat mendengar? Tetapi kalaulah mereka mengembara pun
tidak juga sebenarnya bukanlah mata kepala yang buta, tetapi yang buta itu ialah
mata hati yang ada di dalam dada,’(al-Hajj: 46).
Semasa zaman pentadbiran kerajaan British, tradisi merantau dalam kalangan
masyarakat Melayu telah membantu kerajaan British dalam menjayakan rancangan
pembangunan ekonomi kolonial (Khazrin 2001: 81). Orang Melayu digalakkan
berhijrah sebagai peneroka ke kawasan Semenanjung untuk meneroka hutan dan
membina kampung-kampung baru. Kedatangan peneroka Melayu secara sukarela

This is pre‐published version

beserta keluarga, saudara-mara dan rakan sekampung telah menjimatkan kos
pentadbiran kerajaan British berbanding proses membawa masuk imigran asing dari
China dan India yang menelan modal yang banyak.
Pada zaman pasca merdeka, tradisi merantau telah berubah kepada skop
perjalanan untuk tujuan hubungan budaya dan sosial. Masyarakat Melayu luar bandar
khususnya menganggap peluang merantau atau ‘melancong’ selalunya muncul apabila
terdapat orang kampung yang ingin menunaikan haji ke Mekah dengan kapal laut.
Peluang mengiringi para jemaah haji ke Pelabuhan Klang atau Pelabuhan Pulau Pinang
dianggap sebagai suatu kesempatan buat mereka untuk melancong dan pada masa yang
sama, menziarahi saudara-mara yang tinggal di bandar. Apabila kapal terbang mula
diwujudkan dan digunakan bagi menggantikan kapal laut, Lapangan Terbang Sultan
Abdul Aziz Shah, Subang yang beroperasi pada tahun 1965 menjadi tumpuan orang
ramai untuk mengiringi dan menyambut jemaah haji ke Mekah.
Dekad 1990an menyaksikan sektor pelancongan terus berkembang maju dengan
penglibatan aktif daripada pihak kerajaan. Aktiviti melancong telah menjadi salah satu
bentuk aktiviti rekreasi kepada sebahagian masyarakat Melayu moden bagi
menggantikan tradisi merantau. Hal ini selari dengan peningkatan pendapatan isi rumah,
kualiti hidup masyarakat Melayu dan kemajuan negara dalam bidang pengangkutan dan
perhubungan.

Persediaan Seorang Perantau
Tradisi merantau merupakan salah satu faktor dalam meningkatkan imej, status,
taraf sosial dan ekonomi individu dan masyarakat (Khazrin 2001: 74). Oleh sebab itu,
motivasi untuk merantau telah disemat dalam jiwa anak-anak lelaki Melayu sejak

This is pre‐published version

mereka kecil lagi. Sebelum merantau, mereka perlu terlebih dahulu dilatih untuk
mempersiapkan diri mereka. Pendidikan asas pada zaman tersebut lebih tertumpu
kepada kecerdasan emosi dan fizikal berbanding kecerdasan intelek. Anak-anak lelaki
diajarkan dengan seni mempertahankan diri agar selamat daripada sebarang gangguan
binatang buas atau manusia jahat semasa mengembara kelak. Selepas kedatangan agama
Islam, ilmu keagamaan dan seni mempertahankan diri turut diterapkan sebagai suatu
bentuk pendidikan asas sebelum keluar merantau. Anak-anak lelaki yang telah
mencapai akil baligh akan tinggal di surau atau musala untuk belajar mengaji dan ilmu
silat. Surau pada masa itu, berfungsi sebagai sebuah institusi yang membentuk karektor
seorang lelaki sebelum keluar merantau. Selain itu, surau juga menjadi tempat untuk
bergaul sesama sendiri supaya hubungan silaturahim dapat dieratkan kerana masyarakat
Melayu dahulu sangat menitikberatkan hubungan persaudaraan walaupun tidak
mempunyai pertalian darah. Masyarakat Minang sangat berpegang kepada prinsip untuk
tidak membawa sebarang bekalan atau modal semasa keluar merantau. Apa yang
dibawa hanyalah ilmu yang dipelajari semasa menuntut di surau dan ilmu tersebut akan
diamalkan semasa berada di perantauan (Afif & Savaria 2008).
Pemergian anak-anak muda untuk merantau akan diiringi oleh pelbagai nasihat,
pesanan, petua dan pantang larang daripada orang-orang tua dalam kalangan keluarga
dan jiran tetangga. Keluarga lazimnya akan mengadakan kenduri membaca doa selamat
supaya perjalanan yang ditempuh menjadi mudah, selamat dan mereka ditetapkan iman
semasa di perantauan. Dalam majlis tersebut, seorang ketua keluarga akan berucap dan
menyeru agar si perantau menjaga kelakuan dan pertuturan, berbuat kebaikan kepada
orang lain dan bersabar dalam menghadapi segala dugaan semasa di perantauan.
Umpamanya berkatalah beliau (Abdullah dalam Roshana 1985: 45):

This is pre‐published version

Korek perigi di parit seberang
Tepi parit tumbuh mengkudu
Berselang dengan pohon puding
Hidup subur kanan dan kiri
Tuan pergi dagang seorang
Tiada saudara tempat mengadu
Tiada sahabat tempat berunding
Pandai-pandailah membawa diri

Pantang Larang Di Perantauan
Setiap perjalanan hendaklah dimulai dengan langkah kanan dan turut disebut
dengan nama Allah s.w.t kerana akan membawa berkat dalam setiap pekerjaan yang
dilakukan (Wan Ramli 1999: 58). Amalan ini adalah selari dengan sunnah Nabi
Muhammad s.a.w kerana baginda sentiasa memulakan pekerjaan dengan kalimah
Bismillah dan diikuti oleh tangan atau langkah kanan. Si perantau akan memulakan
pengembaraan ke kampung-kampung berdekatan terlebih dahulu sebelum meneruskan
perjalanan ke tempat-tempat lain sehingga ke pelosok benua untuk memenuhi pelbagai
tuntutan dan tujuan. Perjalanan mereka selalunya mengambil masa berbulan-bulan,
malahan bertahun-tahun sama ada menerusi jalan darat, sungai mahupun pelayaran di
lautan.
Pada zaman dahulu, sebahagian besar Semenanjung Tanah Melayu diliputi oleh
hutan tebal. Golongan perantau dan pengembara perlu meredah kawasan hutan, paya
dan sungai serta mendaki bukit dan gunung untuk sampai ke sesuatu kampung atau
petempatan. Memandangkan masyarakat Melayu mempunyai kepercayaan yang sangat

This is pre‐published version

kuat terhadap semangat hutan, justeru mereka mengamalkan pelbagai pantang larang
semasa di dalam hutan. Masyarakat Melayu dahulu percaya bahawa hutan merupakan
tempat tinggal hantu jembalang. Oleh sebab itu, apabila seseorang itu berada di dalam
hutan, mereka dilarang bersiul atau melaung dengan kuat kerana dikatakan akan
disambar langsuir atau disahut hantu. Simbolik di sebalik pantang larang ini adalah
untuk mengelakkan haiwan atau musuh mengetahui kedudukan pengembara tersebut
dan seterusnya boleh mengancam keselamatan diri sendiri (Wan Ramli, 1999:44).
Pengembara juga dinasihatkan untuk memakai payung ketika berteduh di bawah pohon
agar ranting, dahan, ular ataupun serangga berbahaya tidak jatuh ke atas badan mereka.
Pengembara juga diingatkan supaya tidak memegang pokok berwarna merah ketika
berada di dalam hutan kerana pokok tersebut dipercayai sebagai pokok berbisa (pokok
rengas) dan jika terkena batangnya, bisa batangnya boleh menyebabkan badan menjadi
gatal-gatal.
Bagi pengembara yang tersesat di dalam hutan, mereka dilarang untuk tidur di
atas pokok dan di tepi sungai tetapi sebaliknya, dinasihatkan untuk tidur di banir iaitu
lubang besar yang terdapat di sesetengah pokok besar atau di celah lereng yang tidak
berair. Larangan tidur di atas pokok adalah kerana dikhuatiri akan jatuh semasa tidur,
manakala larangan tidur di tepi sungai pula adalah kerana takut diancam oleh binatang
buas yang turun minum di sungai pada waktu malam. Pengembara juga perlu sentiasa
bersikap rendah diri. Mereka dilarang untuk bersikap takbur, bercakap besar dan
berbangga diri ketika berada di dalam hutan. Hal ini kerana, dikhuatiri perkara yang
disebut-sebut itu akan menjadi kenyataan. Misalnya, pengembara bercakap besar
bahawa mereka akan membunuh harimau jika bertemu dengan harimau di hutan. Maka
dipercayai mereka pasti akan bertemu dengan harimau kemudiannya.

This is pre‐published version

Selain itu, pengembara dahulu gemar menggunakan sungai sebagai laluan
alternatif semasa mengembara. Mereka juga percaya bahawa sungai mempunyai
pantang larangnya yang tersendiri. Sebagai contohnya, pengembara dilarang untuk
mendekati atau menggunakan laluan sungai jika ternampak air sungai berpusar kerana
ia memberi alamat bahawa buaya sedang bergerak atau mengiring. Tambahan pula, jika
terdengar suara seperti kerbau di tebing sungai, ia bermaksud ada buaya sedang
mengawan atau bertelur dan dilarang untuk menghampirinya.
Kumpulan pengembara dahulu turut merentasi lautan untuk sampai ke tanah
seberang. Mereka dikatakan sangat berkebolehan dalam bidang pelayaran. Sehubungan
itu, terdapat beberapa kepercayaan terhadap laut yang dipegang kuat oleh masyarakat
Melayu. Bagi pengembara, laut merupakan satu dunia lain yang perlu dipatuhi
peraturannya. Laut mempunyai para penunggu yang terdiri daripada kuasa-kuasa ghaib
seperti jin, hantu dan syaitan serta dipercayai bersifat sensitif. Jika pengembara
melakukan sesuatu yang boleh mendatangkan kebaikan, ia akan memberi pertolongan
kepada mereka. Dan jika pengembara melakukan sesuatu yang boleh mendatangkan
kemarahan penunggu, maka ia akan mengusik, mengganggu dan mendatangkan
malapetaka buruk kepada mereka. Oleh sebab itu, semasa berada di lautan, pengembara
perlu menjaga semua tutur katanya, tingkah lakunya dan perbuatanya supaya tidak
mengganggu dan mendatangkan kemarahan kepada penghuni dan penunggu laut
tersebut.
Mengembara menggunakan kapal laut memerlukan kemahiran yang tinggi dalam
ilmu pelayaran khususnya dalam aspek-aspek geografi seperti keadaan ombak, jenis
angin, kedudukan batu karang, beting dan sebagainya. Jika tersesat di lautan,
pengembara dinasihatkan untuk ikut arah matahari terbenam kerana dengan berbuat

This is pre‐published version

demikian, mereka dapat mencari jalan pulang. Arah angin dan kedudukan bintang juga
turut menjadi petunjuk arah kepada perantau yang sesat semasa merantau. Orang
Melayu dahulu selalu berpesan, jika berlindung di Pulau Rang iaitu pulau yang berbatubatu, mempunyai gua dan tidak didiami orang, jangan berlindung di dalam gua kerana
dipercayai akan dimakan hantu. Hakikatnya, ia bukanlah bermaksud sedekimian tetapi
kiasan semata-mata yang bertujuan untuk mengelakkan sebarang perkara yang tidak
diingini berlaku kepada orang yang merantau memandangkan gua jarang sekali didiami
manusia dan barangkali terdapat ular berbisa di dalamnya.
Bagi para pengembara yang merantau bersendirian, mereka lebih gemar
menggunakan perahu atau sampan untuk merentasi sungai dan laut. Perahu dikatakan
mempunyai pengaruh dalam menentukan keselamatan dan hidup matinya semasa
berada di lautan (Wan Ramli 1999:70). Sekiranya perahu bocor atau pecah kerana
terlanggar batu dan tenggelam akibat dipukul ombak dan ribut, maka hidup dan mati
pelayar adalah bergantung kepada nasib; bak kata pepatah “untung sabut timbul, untung
batu tenggelam”. Di samping itu, perahu mempunyai semangat dan penunggu yang
boleh menjaga keselamatan pendayung perahu itu. Jika penunggu ini menyenangi
pengembara, maka ia akan senang memberi pertolongan jika diminta. Penggunapengguna perahu dilarang bercakap menggunakan perkataan-perkataan yang kesat,
kasar, menyumpah, mencarut ataupun menyebut kata-kata cabul dan takbur semasa
dalam pelayaran. Dipercayai bahawa dengan pengucapan kata-kata yang tidak baik itu
akan menyakitkan hati penunggu-penunggu laut dan mengundang kemarahan mereka
lalu mendatangkan bencana serta kecelakaan kepada pengguna-pengguna perahu.
Semasa di lautan, para pengembara yang menggunakan dayung adalah dilarang untuk
meletakkan dayung atau pengayuh mengadah ke langit. Simboliknya, larangan ini

This is pre‐published version

adalah supaya pendayung-pendayung tidak berhenti mengayuh atau berdayung, bagi
mengelakkan perahunya bersimpang-siur, melambatkan perjalanan dan kemungkinan
akan menempuh ribut di laut. Para pengguna perahu juga dilarang sama sekali untuk
membuang air kecil atau besar di bahagian haluan perahu kerana dikhuatiri akan terkena
sakit perut atau kecelakaan.

Komunikasi Sang Perantau
Kedatangan ke kawasan baru tanpa adanya kenalan dan saudara-mara,
membuatkan seseorang perantau perlu menghormati budaya, peraturan, undang-undang
dan adat tempatan demi menjaga kerukunan hidup (Abdul Latiff dalam Azmie
2008:68). Bak kata pepatah “haruslah air disauk, dan ranting dipatah; lama hidup
banyak merasa, jauh berjalan banyak dilihat”. Dari sudut komunikasi, masyarakat
perantau dikatakan lebih berjaya berinteraksi, berintegrasi dan menyesuaikan diri
dengan masyarakat tempatan (Azmie, 2008:68). Orang Melayu yang berasal dari utara
akan mengubah loghat utara untuk bercakap seperti orang selatan apabila berada di
Johor walaupun kadangkala masih ada loghat utaranya. Apabila bercakap dengan orang
Cina pula, lidahnya akan mengikut telor Cina pula. Sepertimana pepatah Melayu,
“masuk kandang kambing mengembek dan masuk kandang kerbau menguak”, pepatah
ini menyarankan agar pengembara dapat menyesuaikan diri mengikut adat tempat
menumpang semasa mengembara.
Menumpang tinggal di rumah orang adalah antara kelaziman seorang perantau.
Hajat untuk menumpang tinggal dizahirkan dengan bahasa yang sangat halus yang
berbentuk kiasan dan pantun. Hal ini menggambarkan sikap masyarakat Melayu
tradisional yang malu berterus-terang dan bersopan-santun dalam menyampaikan

This is pre‐published version

maksud kerana mereka tidak mahu menyinggung perasaan orang lain. Sebagaimana
resmi perantau, “hinggap mencengkam (dahan), terbang menumpu (dahan)” dan
“laksana jauh mencari suku, dekat mencari induk” membawa erti serupa yang
menasihatkan pengembara supaya mencari kenalan atau saudara yang dikenali sebagai
tempat untuk menumpang diri semasa merantau (Mohd, 2008). Empat rangkap pantun
yang dipetik dalam Hikayat Awang Sulong Merah Muda seperti berikut merupakan satu
contoh bagaimana sang pengembara mengemukakan hajat kedatangannya (Tajul
Kelantan 1958: 88).
Kerikil digulai maman,
Digulai dengan daun cheap,
Apa abang tengok di laman?,
Naik ke rumah abang mengapa.

Bagaimana hendak menjahit,
Menjahit jarum pun patah,
Bagaimana hendaklah naik,
Tuan rumah belum lagi nampak.

Batang padi terbelah-belah,
Yang sebelah dimakan api,
Bujang selamat datang tak pernah,
Apalah hajat datang ke mari.

Encik menambang dari Johor,

This is pre‐published version

Tersangkut di dalam padi,
Dato’ Bidan terbilang masyhur,
Itulah hajat datang kemari.

Analisis Perbandingan
Perubahan zaman menyaksikan tradisi merantau dalam kalangan masyarakat
Melayu telah mengalami evolusi dan revolusi yang signifikan terhadap aktiviti
melancong pada masa kini. Analisis perbandingan antara tradisi merantau masyarakat
Melayu pada masa dahulu dengan aktiviti melancong pada masa kini dibuat dengan
berpandukan kepada 6 perkara iaitu (1) tujuan perjalanan; (2) tempoh menetap di
destinasi; (3) jenis penginapan; (4) pengangkutan yang digunakan; (5) bekalan semasa
perjalanan dan (6) kaedah yang digunakan sekiranya sesat. Data pelancong Melayu
seramai 870 orang, dari seluruh negara termasuk Sabah dan Sarawak telah direkodkan
menerusi satu kaji selidik. Responden terdiri 44.9% lelaki dan 55.1% perempuan yang
berumur antara 18 hingga 62 tahun. Majoriti mereka adalah golongan pekerja di sektor
awam dan swasta, diikuti oleh pelajar, suri rumah dan pesara.

Tatalaku Pelancong Melayu Domestik
Hasil kajian mendapati bahawa aktiviti melancong dalam kalangan pelancong
Melayu di Malaysia didominasi oleh kedua-dua golongan lelaki dan wanita. Mereka
melancong untuk 5 tujuan utama iaitu rekreasi (78.4%), melawat rakan dan saudaramara (25.5%), perniagaan dan persidangan (20.1%), membeli-belah (19.7%) dan balik
kampung (19.7%). Responden dibenarkan untuk memilih lebih daripada satu jawapan
dalam kaji selidik tersebut. Tanggapan bahawa aktiviti balik kampung sebagai sebab

This is pre‐published version

utama golongan Melayu keluar melancong khususnya semasa musim cuti sekolah dan
perayaan dianggap kurang tepat kerana daripada jumlah responden, hanya 19.7% yang
memilih balik kampung sebagai tujuan utama perjalanan mereka. Sebaliknya, aktiviti
membeli-belah lebih menarik minat responden berbanding balik kampung.
Sebanyak 732 orang responden atau 86.9% telah merancang perjalanan mereka
sebelum keluar melancong. Sumber maklumat yang digunakan oleh responden adalah
maklumat dari mulut ke mulut daripada rakan dan saudara-mara (53.6%), majalah dan
suratkhabar (34.4%), pengalaman sendiri sebelum ini (32%), risalah pelancongan
(29.4%) dan televisyen serta radio (27.8%). Kebanyakan responden gemar melancong
secara berkumpulan bersama rakan (46.3%) dan keluarga serta saudara-mara (38.7%)
sama ada dalam bentuk kumpulan kecil seramai 3 hingga 5 orang (33.4%) ataupun
kumpulan sederhana seramai 6 hingga 10 orang (22.8%). Hanya terdapat segelintir
responden (10.6%) yang melancong bersendirian.
Bilangan responden yang melancong menggunakan kenderaan sendiri (43.6%)
dan mereka yang menggunakan bas (43.2%) adalah hampir sama. Kemudahan
lebuhraya di seluruh negara telah memungkinkan lebih ramai responden menggunakan
pengangkutan awam. Dengan adanya penerbangan tambang murah seperti AirAsia dan
Firefly, semakin ramai responden (28.3%) memilih pengangkutan udara untuk ke
sesuatu destinasi. Ini diikuti oleh perkhidmatan kapal, feri dan bot (26.1%) serta lainlain pengangkutan.
Semasa di destinasi, majoriti responden menginap kurang daripada 2 malam
(62.6%) diikuti oleh mereka yang menginap antara 3 hingga 5 malam (24.1%). Hanya
1.6% responden sahaja yang tinggal di destinasi melebihi 15 malam. Terdapat juga
responden yang tidak bermalam di destinasi (2.9%). Jenis penginapan yang menjadi

This is pre‐published version

pilihan responden adalah hotel (38.7%), resort (25.1%), rumah rakan dan saudara-mara
(23.6%), serta chalet/rumah tumpangan (21%). Terdapat juga responden yang tinggal di
kawasan perkhemahan (7.7%) dan di atas kapal pelayaran (1.4%). Jika dahulu
masyarakat Melayu gemar menumpang tinggal di rumah rakan atau saudara-mara
semasa melancong, namun kini tren tersebut menjadi semakin kurang popular dengan
pembinaan lebih banyak hotel dan rumah tumpangan pelbagai bajet yang dapat
memenuhi keperluan semua peringkat masyarakat.
Semasa melancong, aktiviti membeli-belah (76.1%), bersiar-siar di bandar
(54.5%) dan makan-makan di kafe dan restoran (50%) merupakan tarikan utama
responden. Ini diikuti oleh lawatan ke tempat-tempat bersejarah (37%), taman tema
(34.1%) dan muzium serta galeri seni (30.2%). Impak daripada program televisyen
“Jalan-jalan, cari makan” telah mendorong sebahagian besar responden untuk tidak
melepaskan peluang menikmati makanan tempatan semasa melancong. Terdapat
segelintir responden (27%) yang menggunakan pakej percutian semasa melancong
seperti pemandu pelancong, kenderaan sewa, penginapan, makanan dan sebagainya.

Evolusi Merantau Kepada Melancong
Tradisi merantau dalam kalangan masyarakat Melayu tradisional menjadi
permulaan kepada evolusi melancong masyarakat moden pada hari ini. Jika dahulu
pengembara hanya dikhususkan kepada golongan lelaki, tetapi pada masa kini, lebih
ramai golongan wanita sama ada berstatus bujang atau berkahwin telah keluar
melancong bersama-sama dengan golongan lelaki. Persepsi masyarakat bahawa wanita
hanya perlu berada di ceruk dapur telah berubah selari dengan peredaran masa dan

This is pre‐published version

pengaruh pelbagai faktor seperti peningkatan isu keselamatan, keselesaan dan
kemampuan untuk melancong dalam kalangan wanita Melayu di Malaysia.
Masyarakat Melayu tradisional mengembara untuk tujuan meneroka, berdagang,
mencari kehidupan baru, menuntut ilmu, menyebarkan ajaran agama dan menunaikan
ibadah haji, tetapi masyarakat Melayu kini melancong untuk tujuan rekreasi, perniagaan
dan persidangan, melawat rakan dan saudara-mara, membeli-belah, balik kampung dan
sebagainya. Tujuan merantau untuk berdagang atau perniagaan masih lagi relevan pada
masa kini dan menjadi keutamaan bagi golongan pelancong peniaga atau business
travelers. Berdasarkan keadaan ekonomi negara yang semakin berkembang, kestabilan
politik tempatan, peningkatan tahap pendidikan, peluang pekerjaan, lebihan pendapatan
dan pendedahan terhadap aktiviti melancong sejak kecil telah mendorong lebih ramai
masyarakat Melayu moden untuk melancong bagi tujuan rekreasi berbanding tujuantujuan lain. Antara destinasi pelancongan utama negara yang menjadi tumpuan
masyarakat Melayu adalah seperti Pulau Langkawi, Kota Bharu, Cameron Highlands,
Port Dickson, Bandaraya Melaka, Pulau Pangkor dan sebagainya.
Kemajuan dalam bidang automatif, pembinaan infrastruktur jalan raya dan
kemampuan dalam pemilikan kenderaan persendirian telah mendorong majoriti
responden menggunakan pengangkutan persendirian dan awam seperti bas dan kapal
terbang. Berbeza dengan orang Melayu tradisional, mereka merantau dengan menaiki
kapal layar, perahu, haiwan tunggangan seperti kuda ataupun berjalan kaki yang
mengambil masa berminggu-minggu atau berbulan-bulan lamanya untuk sampai ke
destinasi. Secara tidak langsung, perkembangan teknologi yang semakin pesat
membangun sedikit sebanyak telah mengubah cara dan taraf hidup masyarakat Melayu.
Jika dahulu pengguna perahu memerlukan pendayung untuk merentasi sungai,

This is pre‐published version

masyarakat Melayu moden kini mengubahsuai perahu menjadi bot dengan meletakkan
enjin di hujung bot untuk menggerakkannya.
Pelancong kini lebih cenderung merancang perjalanan mereka. Mereka
menggunakan pelbagai sumber maklumat untuk memastikan percutian mereka berjalan
dengan lancar. Sumber maklumat utama yang sering digunakan adalah maklumat lisan
daripada rakan atau saudara-mara, majalah dan suratkhabar serta pengalaman sendiri
sebelum ini. Semasa di destinasi, perkhidmat pemandu pelancong misalnya, menjadi
antara perkara wajib apabila melancong menggunakan pakej percutian. Penggunaan
sistem kedudukan global (GPS) dan kompas juga banyak membantu pelancong apabila
mereka sesat semasa dalam perjalanan baik di darat mahupun di dalam hutan. Majoriti
pelancong tidak gemar melancong bersendirian. Rata-rata mereka suka bergerak dalam
kumpulan kecil yang terdiri daripada ahli keluarga atau rakan-rakan rapat. Berbanding
dengan perantau dahulu, perjalanan mereka lazimnya bersendirian dan tiada agenda
khusus. Arah perjalanan mereka adalah berdasarkan gerak hati dan panduan lisan yang
diberikan oleh rakan dan ahli keluarga yang baru pulang daripada perantauan.
Berpandukan kepada bantuan alam seperti aliran sungai, kedudukan bintang, arah
terbenamnya matahari, arah dan jenis angin serta keadaan ombak, para perantau akan
menentukan agar laluan perjalanan atau pelayaran mereka tidak tersasar. Perantau juga
seboleh mungkin akan mengikut segala pantang larang yang dibekalkan oleh orangorang tua mereka untuk mengelakkan diri ditimpa bencana. Apabila mereka
menghadapi masalah atau gangguan ketika di perantauan, hanya bekalan ilmu agama
dan persilatan yang menjadi sandaran mereka. Hal ini menunjukkan bahawa kearifan
tempatan menjadi tunjang kepada kelangsungan hidup para perantau semasa di
perantauan.

This is pre‐published version

Dari aspek tempat penginapan pula, para perantau akan menumpang tinggal di
rumah orang atau saudara-mara, masjid dan surau untuk tempoh yang tidak tetap dan
tidak melibatkan sebarang urus niaga. Perhubungan yang terjalin antara perantau
dengan tuan rumah serta masyarakat setempat adalah erat memandangkan perantau
seboleh mungkin akan berintegrasi dengan budaya tempatan. Sebagai imbalan kepada
kesudian tuan rumah menumpangkan mereka, terdapat perantau yang membantu
mengerjakan tanah atau sawah tuan rumah. Jika dibandingkan dengan golongan
pelancong pada masa kini, kemudahan penginapan berbayar telah banyak disediakan di
sekitar tempat-tempat pelancongan seperti hotel, resort dan chalet. Kaedah tempahan
juga boleh dibuat secara atas talian atau menerusi emel dan telefon. Komunikasi antara
hos dan tetamu adalah terhad kecuali jika para pelancong menginap dan menyertai
program inap desa atau homestay. Malah, tempoh menginap di destinasi pula adalah
singkat berbanding dengan para perantau dahulu yang menumpang tinggal di rumah
tuan rumah dalam tempoh yang agak lama. Persamaan dan perbezaan antara tradisi
merantau dan aktiviti melancong telah dikenalpasti dan dirumuskan seperti dalam
Jadual 1.
Jadual 1
Perbandingan antara tradisi merantau masyarakat melayu tradisional dan aktiviti
melancong masyarakat melayu moden pada masa kini
Sebelum abad ke-19 hingga
abad ke-20

Perkara

Tujuan utama
perjalanan

1.
2.
3.
4.
5.
6.
7.

Berdagang
Menuntut ilmu
Menyebarkan ajaran agama
Menunaikan ibadah haji
Meneroka
Mencari kehidupan baru
Menjalinkan hubungan
diplomatik dan perkahwinan
antara kerajaan

Abad ke-21 sehingga kini
1. Rekreasi
2. Melawat rakan dan saudaramara
3. Perniagaan dan persidangan
4. Membeli-belah
5. Balik kampung

This is pre‐published version

Tempoh menetap
di destinasi

Jenis penginapan

Pengangkutan
yang digunakan

Bekalan semasa
perjalanan
Kaedah yang
digunakan
sekiranya sesat

Tempoh yang lama
(berminggu-minggu, berbulanbulan ataupun bertahun-tahun
1. Menumpang rumah orang
2. Masjid/surau
3. Rumah rakan dan saudaramara

1.
2.
3.
4.

Kapal layar
Perahu/sampan
Haiwan tunggangan
Berjalan kaki

1. Ilmu agama
2. Ilmu persilatan
1.
2.
3.
4.
5.

Mengikut arah aliran sungai
Kedudukan bintang
Arah jatuhnya matahari
Arah dan jenis angin
Keadaan ombak

Tempoh yang pendek (kurang
daripada 2 malam dan 1-2
minggu)
1. Hotel (pelbagai bajet)
2. Resort
3. Rumah rakan dan saudaramara
4. Chalet dan rumah
tumpangan
1. Kereta persendirian
2. Bas
3. Kapal terbang
4. Feri/bot
5. Keretapi
1. Duit perbelanjaan
2. Pakaian
3. Telefon bimbit
1. Sistem kedudukan global
(GPS)
2. Kompas
3. Khidmat pemandu
pelancong

Sumber: Wan Ramli (1999); Afif & Savaria (2008); Kajian lapangan penulis

Penutup
Analisis perbandingan seperti di dalam Jadual 1 menunjukkan bahawa terdapat
banyak elemen kearifan tempatan yang diamalkan oleh golongan perantau dahulu, tidak
lagi dipraktikkan oleh golongan pelancong masa kini. Hal ini mungkin disebabkan
generasi sekarang tidak mengetahui tentang perkara tersebut ekoran tiada pendedahan
diberikan oleh ibu bapa atau datuk nenek mereka. Terdapat juga sebilangan pelancong
yang menganggap ilmu ini tidak lagi relevan dengan zaman sekarang memandangkan
kecanggihan teknologi dan komunikasi mampu menyelesaikan masalah dalam kadar
yang cepat. Namun begitu, dalam aktiviti pelancongan tertentu seperti program inap
desa dan eko-pelancongan, elemen-elemen kearifan tempatan didapati masih terus
diamalkan bagi menjamin kelestarian budaya dan adat di samping menjamin
kelangsungan hidup semasa menyertai aktiviti tersebut.

This is pre‐published version

Konsep menumpang tinggal di rumah orang semasa merantau telah
diintegrasikan ke dalam program inap desa. Program inap desa dirangka bagi memberi
peluang kepada golongan pelancong khususnya pelancong antarabangsa untuk tinggal
bersama keluarga, berinteraksi, menimba pengalaman kehidupan seharian keluarga dan
mempelajari budaya masyarakat tempatan. Para pelancong diajak untuk membantu
dalam gotong-royong, aktiviti memasak, menguruskan kenduri dan sebagainya.
Daripada segi pemakaian pula, peserta program digalakkan untuk memakai kain batik,
kain pelekat, baju kurung dan baju Melayu seperti resmi tuan rumah. Banyak lagi adat
dan pantang larang masyarakat Melayu yang turut diajarkan seperti membuka kasut
sebelum masuk ke rumah, makan menggunakan tangan kanan, membasuh tangan
sebelum makan, menganyam ketupat, mengupas dan mengukur kelapa dan sebagainya.
Selain itu, amalan kearifan tempatan turut diterapkan kepada para pelancong
semasa melakukan aktiviti eko-pelancongan seperti merentas hutan, ekplorasi gua,
mendaki gunung dan bukit. Sebelum memulakan aktiviti, ketua renjer atau pemandu
pelancong akan memberi taklimat ringkas kepada para pelancong tentang perkara yang
boleh dan tidak boleh dilakukan semasa dalam perjalanan dan di destinasi. Misalnya,
apabila memasuki hutan, para pelancong dinasihatkan untuk tidak bercakap besar,
menjerit, bersiul, tidur di atas pokok dan meredah sungai tanpa kasut bagi megelakkan
sebarang kecelakaan. Mereka juga perlu diajar tentang kaedah alternatif untuk
menghidupkan unggun api iaitu dengan menggeselkan dua ketul batu di atas kayu yang
kering. Sampah-sarap selepas perkhemahan pula perlu ditimbus dengan tanah untuk
mengelakkan binatang buas mengesan jejak peserta khemah.
Memandangkan, peluang memperturunkan ilmu kearifan tempatan kepada
generasi muda ini sedikit terbatas, maka adalah lebih baik jika ilmu-ilmu ini dapat

This is pre‐published version

diserapkan sebagai sebahagian agenda kokurikulum dalam aktiviti persatuan, unit
beruniform dan kelab di semua peringkat sekolah dan universiti seperti Kelab
Pelancongan, Kelab Rakan Muda, Kelab Rekreasi, Persatuan Pengakap, Renjer Puteri
dan Kelab Kembara. Hal ini secara tidak langsung mampu mendidik dan
mendisiplinkan generasi muda untuk mempunyai semangat berdikari yang tinggi.
Sehubungan itu, dapat disimpulkan bahawa tradisi merantau masyarakat Melayu
tradisional telah memberi implikasi positif terhadap evolusi pelancongan pada masa
kini. Walaupun terdapat sebahagian tradisi merantau yang telah dilupakan, namun
hakikatnya titik tolak permulaan budaya melancong sebenarnya lahir daripada sikap
masyarakat dahulu yang suka mengembara. Pemahaman terhadap alam rantau dan alam
kembara bukan sahaja dapat memberi pengetahuan kepada masyarakat sekarang tentang
asal-asul merantau masyarakat Melayu pada masa dahulu, malah dapat memupuk nilainilai murni dalam kalangan generasi muda kini untuk lebih menghargai tradisi merantau
yang suatu ketika dahulu pernah menjadi amalan nenek moyang kita.

Bibliografi
Khazrin, M. T. 2001. Dinamika Adat dan Tradisi Merantau di Alam Melayu. Dalam
Abdul Latif, A. B. (Ed.), Adat Melayu Serumpun (pp. 73-85). Melaka:
Perbadanan Muzium Melaka.
Afif,

F., dan Savaria. 2008. Kebudayaan Minangkabau dan Perantauan.
http://www.scribd.com/doc/50636800/16376462-Kebudayaan-MinangkabauDan-perantauan. (Diakses pada 25 Ogos 2011).

Azmie, M. Z. 2008. Sopan: Daripada Perspektif Pengurusan Organisasi. Kuala
Lumpur: Utusan Publication and Distribution Sdn.Bhd.
Dewan

Bahasa dan Pustaka. 2011. Pusat Rujukan
http://prpm.dbp.gov.my/ (Diakses pada 15 Ogos 2011).

Persuratan

Melayu.

This is pre‐published version

Kamus

Bahasa Indonesia Online. 2011. Kamus Besar Bahasa Indonesia.
http://kamusbahasaindonesia.org/merantau (Diakses pada 10 Ogos 2011).

Mohd, A. 2008. Kamus Peribahasa Kontemporari: PTS Professional.
http://books.google.com.my/books?id=D7oNGh3CNF8C. (Diakses pada 22
Julai 2011).
Roshana, A. 1985. Peranan Pantun dalam Masyarakat Melayu Tradisional. Jabatan
Pesuratan Melayu, Universiti Kebangsaan Malaysia, Bangi.
Syed Husin, A. 1979. Orang Melayu: Masalah dan Masa Depannya. Kuala Lumpur:
Penerbitan Adabi Sdn.bhd.
Tajul Kelantan. 1958. Perinchis Pantun. Kota Bharu: Saudara Sinaran Berhad Bros.
Ltd.
Wan Ramli, W. M. 1999. Pantang Larang Orang Melayu Tradisional. Kuala Lumpur:
Utusan Publications and Distributors Sdn.bhd.

