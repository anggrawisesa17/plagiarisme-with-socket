Jurnal Kemanusiaan bil.9, Jun 2007

Analisis faktor penyebab stres di kalangan pelajar
Mastura Mahfar
mastura_utm@yahoo.com

Fadilah Zaini
fadilahz2002@yahoo.com

Nor Akmar Nordin
nuur_akmar@yahoo.com
Fakulti Pengurusan dan Pembangunan Sumber Manusia
Universiti Teknologi Malaysia

Abstrak
Kajian ini bertujuan menganalisis faktor-faktor penyebab stres di kalangan pelajar tahun dua
yang telah menyertai Bengkel Pembelajaran Efektif (BPE), FPPSM. Kesemua subjek kajian
seramai 30 orang pelajar dipilih berdasarkan pencapaian Purata Nilai Gred Kumulatif
(PNGK) 3.00 dan ke bawah. Pengumpulan data adalah berdasarkan soal selidik yang telah
dijawab oleh responden kajian. Kaedah analisis deskriptif yang digunakan ialah kekerapan,
peratusan dan min skor bagi mengenalpasti tahap stres, faktor-faktor penyebab stres dan
strategi pengurusan stres di kalangan pelajar. Dapatan kajian menunjukkan bahawa tahap
stres pelajar adalah sederhana. Faktor kerjaya merupakan penyebab utama stres di kalangan
pelajar, diikuti oleh faktor akademik dan faktor persekitaran. Manakala, strategi pengurusan
stres yang biasanya digunakan oleh kebanyakan pelajar adalah strategi berbentuk tingkah
laku.
Pengenalan
Stres merupakan satu pengalaman atau kejadian yang sering dialami oleh seseorang individu.
Stres boleh mendatangkan gangguan ke atas pemikiran, perasaan dan aktiviti seharian.
Lessard (1998) mendapati bahawa stres bukan sahaja dialami oleh orang dewasa, malahan
turut dialami oleh pelajar universiti. Ini kerana universiti merupakan persekitaran unik yang
seringkali menuntut pelajar menyeimbangkan pelbagai peranan dan tugas yang perlu
dilaksanakan oleh mereka. Sekiranya tidak berjaya, mereka akan mudah mengalami stres.
Justeru, fenomena stres di kalangan pelajar universiti merupakan satu topik yang sering
menjadi bahan kajian kebanyakan pengkaji.
Terdapat banyak faktor yang boleh menyebabkan seseorang pelajar mengalami stres. Pelajar
universiti pada awal tahun pengajian, misalnya amat mudah terdedah kepada stres disebabkan
oleh proses transisi kehidupan mereka di universiti (Towbes dan Cohen, 1996). Senario ini
dapat dilihat apabila terdapat sesetengah golongan pelajar yang menunjukkan kecemerlangan
akademik di peringkat persekolahan tetapi tidak dapat mengekalkan pencapaian yang baik
apabila berada di universiti. Persaingan yang sengit dalam mengejar kecemerlangan akademik
telah memberikan tekanan yang tinggi kepada pelajar dalam merealisasikan wawasan mereka.
Selain itu, faktor seperti persekitaran, persaingan kerjaya, hubungan interpersonal dan cara
pemikiran pelajar juga boleh menyumbang stres kepada pelajar. Justeru, stres masih tidak

analisis faktor penyebab stres di kalangan pelajar

boleh dipisahkan dengan kehidupan pelajar dalam kesibukan mereka menuntut ilmu dan
memperolehi pelbagai kemahiran di universiti.
Perbezaan stres di kalangan pelajar juga adalah berbeza. Terdapat pelajar yang berupaya
berhadapan dengan stres tanpa mengalami apa-apa kesan fizikal, mental atau emosi yang
negatif serta boleh memotivasikan diri. Terdapat juga pelajar yang tidak berupaya
menguruskan stres apabila berada dalam pengajian di universiti. Stres yang melebihi pada
tahap tertentu sekiranya tidak dikawal akan mewujudkan pelbagai masalah kepada setiap
individu (Romas dan Sharma, 2004). Kebiasaannya, stres akan dialami dalam pelbagai
keadaan seperti rasa kesunyian, kurang tidur, keresahan, kebimbangan yang tinggi serta
simptom-simptom fisiologi yang ditunjukkan kesan daripada sesuatu peristiwa yang dialami
(Wright, 1967). Oleh yang demikian, stres boleh menyebabkan kehidupan dan pergaulan
seharian seseorang pelajar terjejas sehingga memberi impak negatif terhadap tahap kesihatan,
personaliti, interaksi sosial dan pencapaian akademik mereka.
Menurut Campbell dan Svenson (1992), apabila stres dilihat dari aspek negatif atau tekanan
yang terlalu tinggi, ianya boleh mendatangkan kesan negatif terhadap kesihatan dan
pencapaian akademik seseorang pelajar. Oleh kerana stres di kalangan pelajar merupakan satu
fenomena yang membimbangkan pelbagai pihak sekiranya tidak ditangani secara menyeluruh,
maka adalah penting bagi mengenalpasti faktor-faktor penyebab stres pelajar terlebih dahulu
sebelum sesuatu program intervensi direka bentuk. Justeru, kajian ini dilaksanakan bertujuan
untuk mengenalpasti faktor penyebab stres, tahap stres serta strategi pengurusan stres yang
biasanya digunakan oleh pelajar tahun dua yang telah menyertai BPE, FPPSM.
Objektif kajian
Kajian ini bertujuan untuk mencapai objektif seperti berikut iaitu :
1.
2.
3.

Mengenalpasti tahap stres pelajar yang menyertai BPE.
Mengenalpasti faktor-faktor penyebab stres pelajar yang menyertai BPE.
Mengenalpasti strategi pengurusan stres yang biasa digunakan oleh pelajar yang
menyertai BPE.

Kajian literatur
Terdapat banyak kajian yang membincangkan tentang stres di kalangan pelajar. Kajian
Anderson dan Cole (1988) ke atas 360 orang pelajar universiti terdiri daripada pelajar lelaki
(n=163) dan pelajar perempuan (n=197) bertujuan mengkaji pembolehubah-pembolehubah
tertentu serta hubungannya terhadap prestasi pembelajaran dan burnout. Satu soal selidik yang
mengandungi 25 jenis soalan terbuka dan tertutup telah diedarkan kepada pelajar. Ujian Chi
Square digunakan bagi menguji perbezaan yang diperoleh. Sebahagian pembolehubah yang
diperolehi memberi kesan yang ketara terhadap prestasi pembelajaran dan juga burnout.
Faktor yang paling memberi tekanan kepada pelajar ialah peperiksaan akhir.
Ross, Niebling dan Heckett (1999) telah menjalankan kajian terhadap 100 orang pelajar kolej
yang berbeza dari segi umur, jantina dan pengkhususan subjek utama di Universiti
Midwestern. Alat ukur Student Stress Survey (SSS) telah digunakan bagi mengenalpasti punca
utama stres berdasarkan 40 situasi yang berpotensi menyebabkan stres di kalangan mereka.
Keputusan kajian menunjukkan bahawa faktor intrapersonal adalah penyebab utama stres
yang kerapkali berlaku di kalangan pelajar. Antara lima faktor tertinggi yang menyebabkan

63

Jurnal Kemanusiaan bil.9, Jun 2007

stres di kalangan pelajar ialah perubahan tabiat tidur dan pemakanan, cuti semester,
peningkatan bebanan kerja dan penerimaan tanggungjawab yang baru.
Kajian Nowak dan Marie (1999) terhadap 24 orang pelajar persatuan ijazah kejururawatan dan
13 orang pelajar yang sedang menjalani latihan kejururawatan mendapati bahawa kekurangan
masa, peperiksaan, tempoh masa mengulangkaji dan kuantiti bahan yang perlu dipelajari
adalah faktor penyumbang stres di kalangan pelajar. Selain itu, analisis kolerasi telah
menunjukkan bahawa terdapat hubungan signifikan antara pengalaman dalam bidang
penjagaan kesihatan dengan pengurangan stres di kalangan pelajar. Hipotesis kajian yang
menyatakan bahawa pelajar persatuan ijazah kejururawatan kurang mengalami stres daripada
pelajar yang sedang menjalani latihan kejururawatan adalah tidak disokong.
Kajian oleh Misra dan McKean (2000) terhadap 249 orang pelajar dan 67 orang ahli fakulti di
Universiti Midwestern di mana purata umur kesemua responden di antara 21 hingga 41 tahun.
Kajian bertujuan meninjau persepsi terhadap akademik di kalangan pelajar lelaki dan
perempuan, serta perbandingan persepsi antara pelajar dan ahli fakulti terhadap stres akademik
pelajar. Hasil kajian menunjukkan bahawa terdapat ketidaksamaan persepsi di kalangan
pelajar dan ahli fakulti terhadap punca stres pelajar dan reaksi terhadap stres. Persepsi ahli
fakulti adalah pelajar mempunyai tahap stres yang tinggi serta menunjukkan reaksi stres yang
kerap berbanding persepsi sebenar pelajar. Keputusan ini disebabkan oleh pemerhatian
berterusan oleh ahli fakulti terhadap pelajar di bilik kuliah. Punca stres di kalangan pelajar
kolej dibahagikan kepada akademik, kewangan serta perkara berhubung dengan kesihatan dan
masa. Tahap stres paling tinggi di kalangan pelajar adalah semasa membuat persediaan untuk
peperiksaan, persaingan memperolehi gred yang baik serta perkara yang melibatkan
pengurusan masa. Terdapat perbezaan stres di kalangan pelajar lelaki dan perempuan.
Kajian Ooi Yoon Phaik (2002) bertujuan mengetahui punca stres di kalangan pelajar Ijazah
Sarjana Muda Kejuruteraan (Kimia), Fakulti Kejuruteraan Kimia & Kejuruteraan Sumber Asli
dan Ijazah Sarjana Muda Sains Pendidikan (Kimia), Fakulti Pendidikan di Universiti
Teknologi Malaysia. Dapatan kajian menunjukkan bahawa faktor persekitaran merupakan
penyumbang utama stres pelajar berbanding faktor akademik, kewangan, keluarga, sosial dan
intrapersonal. Tahap tekanan keseluruhan pelajar juga adalah rendah dan pada tahap
kebimbangan yang sederhana. Manakala, terdapat perhubungan signifikan antara stres dengan
pencapaian akademik serta tiada perbezaan signifikan dari segi tahap tekanan di kalangan
pelajar mengikut tahun pengajian, jurusan yang diikuti serta jantina.
Kajian Walton (2002) bertujuan menentukan sama ada terdapat perbezaan pengamatan
terhadap tahap stres dan cara pengendalian stres di kalangan pelajar junior dan senior dalam
program khidmat sosial (n=33) dan kejururawatan (n=89) yang sedang membuat persediaan
kursus klinikal di sebuah universiti yang terpilih. Perbandingan deskriptif dan noneksperimental telah digunakan dalam kajian ini. Pengukuran demografi, pengamatan tahap
stres menggunakan Cohen’s Perceived Stress Scale dan Moo’s Coping Responses Inventory
bagi mengukur cara pengendalian stres telah digunakan. Hasil kajian mendapati bahawa
pengamatan pelajar bidang khidmat sosial terhadap stres adalah lebih tinggi berbanding
pelajar kejururawatan. Bagi menguruskan stres, pelajar khidmat sosial dikenalpasti lebih
bergantung kepada strategi penyelesaian pengelakan dan pelajar kejururawatan menggunakan
strategi penyelesaian masalah. Tidak terdapat perbezaan signifikan antara dua kumpulan
pelajar berdasarkan jantina dan umur.
Dunkley et al. (2003) telah melaksanakan kajian terhadap 64 orang pelajar lelaki dan 99 orang
pelajar perempuan di sebuah universiti bagi mengenalpasti pengaruh tingkah laku dan situasi

64

analisis faktor penyebab stres di kalangan pelajar

terhadap kesempurnaan mengkritik diri apabila menghadapi stres serta kaedah
pengendaliannya. Pendekatan structural equation modelling menunjukkan bahawa hubungan
antara kesempurnaan mengkritik diri dan kesan seharian boleh diterangkan melalui
kebanyakan kecenderungan tingkah laku maladaptif seperti pergaduhan, pengelakan
penyelesaian serta rendah dalam penerimaan sokongan sosial. Strategi pengurusan stres
berbentuk penyelesaian masalah adalah kurang efektif bagi pelajar yang mempunyai kritik diri
tinggi berbanding pelajar yang rendah kritik dirinya.
Kajian Chai Ming Seng et al. (2004) bertujuan mengenalpasti tahap stres pelajar di sebuah
kolej di Malaysia semasa pengajian semester 2003/04. Subjek kajian terdiri daripada seramai
393 orang pelajar (53 orang lelaki dan 34 orang perempuan). Alat ukur Self Report Inventory
(DSP) telah digunakan. Keputusan kajian menunjukkan bahawa tahap stres responden adalah
tinggi terutama masalah yang berkaitan penyesuaian diri, kewangan serta jangkaan keputusan
akademik. Tidak terdapat perbezaan signifikan dari segi jantina, tahun pengajian dan kursus
yang diikuti.
Metodologi kajian
Reka Bentuk Kajian
Kajian berbentuk tinjauan telah dilaksanakan dalam kajian ini di mana pengkaji menggunakan
satu set soal selidik yang dijawab sendiri oleh responden sebagai alat utama bagi mengumpul
maklumat berkaitan tahap stres, faktor penyebab stres dan strategi pengurusan stres di
kalangan pelajar. Oleh kerana populasi kajian adalah seramai 30 orang pelajar tahun dua yang
menyertai BPE anjuran Unit Pembangunan Pelajar, FPPSM, maka pengkaji telah memilih
kesemua responden dalam kajian ini. Kesemua responden kajian telah dikenalpasti
mempunyai pencapaian akademik iaitu Purata Nilai Gred Kumulatif (PNGK) 3.00 dan ke
bawah.
Alat Kajian dan Kebolehpercayaan
Alat kajian ini mengandungi tiga bahagian. Bahagian A iaitu maklumat peribadi responden.
Manakala Bahagian B pula mempunyai 30 soalan berkaitan tahap stres yang mengandungi
empat jawapan iaitu tidak pernah sama sekali, jarang-jarang, kadang-kadang dan kerapkali.
Pemeringkatan tahap stres dikategorikan kepada tahap tinggi (skor 30-60), tahap sederhana
(skor 61-90) dan tahap rendah (skor 91-120) berdasarkan Jadual 1.
Jadual 1: Tahap stres pelajar
Tahap stres
Rendah
Sederhana
Tinggi

Skor
30 - 60
61 - 90
91 - 120

Bahagian C merupakan soalan berkaitan faktor penyebab stres di kalangan pelajar seperti
kognitif, interpersonal (rakan sebaya, pensyarah dan penasihat akademik), persekitaran,
akademik dan kerjaya. Pemeringkatan skor dibuat berdasarkan jawapan ‘Ya’ yang akan
diberikan skor 1 dan jawapan ‘Tidak’ diberikan skor 0. Bahagian D menggunakan soalan jenis
terbuka dan senarai semak bagi mengenalpasti strategi pengurusan stres yang biasanya
digunakan oleh pelajar. Oleh kerana alat ukur ini telah dibentuk sendiri oleh pengkaji, maka
satu ujian rintis telah dilaksanakan sebelum ini terhadap 10 orang pelajar tahun dua FPPSM
65

Jurnal Kemanusiaan bil.9, Jun 2007

yang berlainan tetapi mempunyai latar belakang yang sama. Keputusan alat ukur ini
mengandungi pekali kebolehpercayaan Alpha Cronbach 0.88 bagi item tahap stres. Manakala
nilai Alpha Cronbach bagi faktor-faktor penyebab stres yang dikaji dalam kajian ini adalah
seperti dalam Jadual 2. Ini adalah selaras dengan pandangan Mohd. Majid (1990) bahawa
pekali kebolehpercayaan alat ukur melebihi 0.60 boleh digunakan untuk tujuan penyelidikan.
Jadual 2: Faktor penyebab stres pelajar dan nilai Alfa Cronbanch
Faktor penyebab stres
Pemikiran tidak rasional
Interpersonal (rakan sebaya)
Interpersonal (pensyarah)
Interpersonal (penasihat akademik)
Persekitaran
Akademik
Kerjaya

Nilai Alfa Cronbach
0.74
0.82
0.69
0.83
0.72
0.67
0.81

Kaedah penganalisisan data
Penganalisisan data telah menggunakan analisis statistik deskriptif di mana dapatannya
diterangkan dalam bentuk jadual yang menunjukkan kekerapan, peratusan dan min skor bagi
tahap stres, faktor penyebab stres serta strategi pengurusan stres. Kesemua data yang
diperolehi dianalisis menggunakan Statistical Package for Social Science (SPSS).
Keputusan dan perbincangan
Bahagian ini mengemukakan keputusan statistik deskriptif yang telah diperolehi melalui
kaedah kekerapan, peratusan dan min.
1. Tahap stres di kalangan pelajar yang menyertai BPE
Jadual 3: Analisis tahap stres
Tahap stres
Tinggi
Sederhana
Rendah
Jumlah

Kekerapan
1
23
6
30

Peratus
3.3
76.7
20.0
100

Keputusan Jadual 3 menunjukkan bahawa seramai 76.7% responden mempunyai tahap stres
yang sederhana. Hanya 3.3% responden sahaja mempunyai tahap stres yang tinggi dan 20%
bertahap stres rendah. Peningkatan pengetahuan dan kesedaran responden terhadap stres serta
pengalaman berada dalam tahun dua pengajian di universiti kemungkinan membantu tahap
stres yang sederhana di kalangan responden. Walau bagaimanapun, dapatan kajian ini tidak
menyokong hasil kajian Walton (2002), Ooi Yoon Phaik (2002) dan Chai Ming Seng et al.
(2004).
2.
Faktor penyebab stres di kalangan pelajar yang menyertai BPE
Melalui analisis deskriptif min, keputusan kajian ini telah mendapati bahawa antara faktor
penyebab stres pelajar adalah berdasarkan Jadual 4. Analisis deskriptif bagi item faktor
penyebab stres pelajar juga turut dibincangkan dalam keputusan kajian ini.
66

analisis faktor penyebab stres di kalangan pelajar

Jadual 4: Analisis min faktor penyebab stres di kalangan responden
Faktor penyebab stres
Pemikiran tidak rasional
Interpersonal (rakan sebaya)
Interpersonal (pensyarah)
Interpersonal (penasihat akademik)
Persekitaran
Akademik
Kerjaya

Min
5.77
5.50
4.70
3.93
6.27
6.30
7.27

Jadual 4 di atas menunjukkan bahawa faktor utama yang menyebabkan stres di kalangan
pelajar yang menyertai BPE ialah faktor kerjaya (min=7.27). Berdasarkan analisis item,
kebanyakan responden berasa stres kerana kekurangan pengetahuan terhadap persediaan
kerjaya (93.3%), cara menulis resume (86.7%), penguasaan Bahasa Inggeris apabila bekerja
kelak (80.0%), cabaran kerjaya (83.3%) serta peluang-peluang kerjaya pada masa hadapan
(80.0%). Amir (1983) menyatakan bahawa pelajar yang mempunyai maklumat kerjaya yang
jelas akan dapat mencapai kecemerlangan dan ketrampilan dalam bidang kerjaya yang
diceburi kelak. Justeru, pelajar akan berasa tertekan sekiranya tidak mempunyai persediaan
kerjaya yang bersifat komprehensif. Tambahan pula, persaingan kerjaya yang semakin sengit
pada masa kini serta kriteria pengambilan pekerja yang ditetapkan oleh syarikat pekerjaan
secara tidak langsung telah memberikan tekanan kepada pelajar. Dapatan kajian ini
bertentangan dengan hasil kajian Anderson dan Cole (1988) di mana faktor akademik dilihat
sebagai penyebab utama stres serta kajian Ross et al. (1999) yang mendapati faktor
intrapersonal sebagai punca utama stres pelajar.
Menurut Atkinson (1998), bebanan kerja terlalu banyak dalam masa yang singkat juga boleh
mengakibatkan stres. Berdasarkan faktor akademik yang merupakan penyebab kedua tertinggi
stres (min=6.30), kebanyakan responden menyatakan berasa stres apabila bebanan tugas
akademik terlalu banyak (86.7%). Dapatan kajian ini menyokong hasil kajian Nowak dan
Marie (1999). Selain itu, arahan tugasan kuliah yang kurang jelas (86.7%), kesukaran mencari
bahan rujukan di perpustakaan (76.7%) serta melakukan banyak tugasan pada masa yang sama
(76.7%) juga merupakan penyebab stres di kalangan responden dalam kajian ini.
Bagi faktor persekitaran pula sebagai penyebab ketiga tertinggi stres (min=6.27), kebanyakan
responden berasa stres apabila tidak mempunyai tempat belajar yang selesa (83.3%), suasana
bising semasa kuliah (76.7%) serta keadaan bilik kuliah yang agak sempit dan kurang selesa
(70.0%). Dapatan kajian ini disokong oleh Riggio (2001) yang menekankan bahawa faktor
persekitaran sesebuah organisasi boleh mendatangkan masalah stres kepada individu. Walau
bagaimanapun, dapatan kajian ini bertentangan dengan hasil kajian Ooi Yoon Phaik (2002)
yang mendapati bahawa faktor persekitaran sebagai penyumbang paling utama stres pelajar
berbanding faktor akademik.
Manakala, faktor penyebab stres yang lain ialah pemikiran tidak rasional di kalangan
responden kajian (min=5.77). Ellis (2002) menjelaskan bahawa seseorang individu berasa
tertekan dan bermasalah bukan disebabkan oleh peristiwa yang berlaku terhadapnya, tetapi
disebabkan oleh persepsi atau cara pemikiran yang negatif, tidak rasional serta tidak
berasaskan fakta yang tepat. Oleh itu, stres adalah hasil daripada interaksi antara punca stres
dengan persepsi individu serta reaksi terhadap punca stres tersebut (Romano, 1992). Antara
contoh pemikiran tidak rasional responden ialah berasa stres apabila sukar menerima hakikat
tidak dapat melakukan sesuatu kerja dengan sempurna (86.7%). Selain itu, seramai 70.0%
67

Jurnal Kemanusiaan bil.9, Jun 2007

responden juga menganggap kelemahan dalam sesuatu subjek adalah begitu teruk sekali
(catastrophe) dan seramai 76.7% responden menganggap kebolehan dan kemampuan pelajar
lain dalam pembelajaran adalah lebih baik daripada mereka. Pemikiran yang negatif ini
sekiranya tidak diatasi akan menyebabkan stres dan seterusnya memberi kesan negatif
terhadap pencapaian individu (Ellis, 2002).
Berdasarkan faktor interpersonal yang melibatkan hubungan dengan rakan sebaya, pensyarah
dan penasihat akademik, keputusan kajian telah menunjukkan bahawa hubungan dengan rakan
sebaya didapati lebih banyak menyumbang stres di kalangan responden (min=5.50)
berbanding pensyarah (min=4.70) dan penasihat akademik (min=3.93). Dapatan ini
kemungkinan disebabkan oleh kehidupan seharian responden yang lebih banyak tertumpu
bersama rakan sebaya bukan sahaja di dalam bilik kuliah, bahkan di luar bilik kuliah.
Malahan, seramai 73.3% responden berasa stres apabila mempunyai konflik dengan rakan
berbanding konflik dengan pensyarah (53.3%) atau penasihat akademik (46.7%). Antara
contoh situasi yang boleh menyebabkan stres kepada responden ialah kesukaran menolak
permintaan rakan walaupun berada dalam kesibukan.
Secara keseluruhannya, dapatlah dirumuskan bahawa faktor kerjaya merupakan penyebab
utama stres di kalangan pelajar yang menyertai BPE, diikuti oleh faktor akademik dan
persekitaran.
3.

Strategi pengurusan stres di kalangan pelajar yang menyertai BPE

Melalui analisis deskriptif, keputusan kajian ini telah menunjukkan bahawa strategi
pengurusan stres yang biasanya digunakan oleh responden adalah berdasarkan Jadual 5.
Jadual 5: Analisis strategi pengurusan stres di kalangan pelajar yang menyertai BPE
Strategi pengurusan stres
Tingkah laku
Interpersonal
Kerohanian
Pemikiran
Pemakanan

Bilangan
26
22
14
13
4

Peratus
87
73
47
43
13

Berdasarkan Jadual 5, terdapat beberapa strategi yang telah digunakan oleh responden apabila
menghadapi stres iaitu strategi berbentuk interpersonal (pensyarah, rakan sebaya dan
keluarga), kerohanian, pemakanan, tingkah laku serta strategi pemikiran. Seramai 87%
responden kajian lebih cenderung memilih strategi berbentuk tingkahlaku apabila menghadapi
stres. Antara contoh strategi tingkah laku yang kebanyakannya digunakan oleh responden
ialah tidur apabila stres. Persoalannya, adakah masa tidur yang dipraktikkan oleh responden
kajian mampu mengurangkan stres ataupun kemungkinan responden tidur secara berlebihan
yang boleh menjejaskan aktiviti seharian mereka sebagai pelajar universiti? Antara strategi
tingkah laku lain yang digunakan ialah beriadah, mendengar radio dan bermain computergames.
Manakala, strategi kedua tertinggi iaitu berbentuk interpersonal telah dipilih oleh seramai 73%
responden bagi menguruskan stres yang melibatkan interaksi keluarga, pensyarah dan rakan
sebaya. Berdasarkan subskala bagi strategi interpersonal, seramai 50% responden telah
memilih perkongsian masalah dengan rakan sebaya bagi menguruskan stres berbanding
keluarga (20%) dan pensyarah (3%). Dapatan kajian ini menunjukkan bahawa responden
kajian lebih mempercayai dan menganggap rakan sebaya sebagai sumber sokongan sosial
68

analisis faktor penyebab stres di kalangan pelajar

mereka apabila mengalami stres di universiti. Justeru, pemilihan rakan sebaya yang
bersesuaian perlu dilakukan oleh pelajar bagi menyumbang kepada kecemerlangan akademik
mereka di universiti selaras dengan Myrick dan Bowman (1981) yang menyatakan bahawa
rakan sebaya bukanlah individu yang memberikan nasihat dan menyelesaikan masalah orang
lain, tetapi membantu ke arah peningkatan perkembangan kendiri dan pencapaian akademik
melalui perhubungan yang positif.
Aspek kerohanian iaitu perkara yang berkaitan dengan keagamaan merupakan strategi ketiga
tertinggi digunakan oleh seramai 47% responden kajian apabila menghadapi stres. Antara
contoh aktiviti yang diamalkan oleh responden ialah mendekatkan diri dengan Allah,
melakukan amalan yang dituntut dalam Islam, mendirikan solat wajib dan sunat, membaca alQuran, mengambil wuduk, berserah diri kepada Allah dengan menganggap setiap perkara
yang berlaku ada hikmahnya, berdoa kepada Allah serta bermuhasabah diri. Sebagai seorang
pelajar Muslim, strategi ini seharusnya digunakan kerana ianya boleh membawa ketenangan
semasa seseorang itu menghadapi kesusahan sebagaimana berdasarkan firman Allah yang
bermaksud “Ingatlah, hanya dengan mengingati Allah, hati menjadi tenteram” (Surah ArRa’d: Ayat 28).
Selain itu, strategi berbentuk pemikiran juga digunakan oleh seramai 43% responden apabila
mengalami stres. Ellis (2002) menyatakan bahawa strategi ini adalah berkesan jika ianya
dikawal dengan pemikiran yang rasional dan logikal. Individu yang berfikiran positif mampu
berfungsi secara normal dalam kehidupan mereka, terutama apabila menghadapi stres. Justeru,
seseorang pelajar yang sentiasa berfikiran positif akan berusaha meningkatkan motivasi dan
pencapaian diri mereka di universiti. Kesemua strategi pemikiran yang dinyatakan oleh
responden adalah berbentuk positif seperti berusaha mengenalpasti permasalahan yang
dihadapi, menyenaraikan permasalahan serta mencari jalan penyelesaiannya. Melafazkan katakata positif pada diri dan memberikan tumpuan kepada masalah yang serius turut digunakan
apabila responden mengalami stres.
Bagi kaedah pemakanan pula, hanya 13% responden kajian sahaja yang memilih kaedah
pemakanan sebagai strategi menguruskan stres. Menurut Neville (2006), gaya pemakanan
yang seimbang dan berkhasiat boleh membantu mengawal tahap stres seseorang individu
tetapi hendaklah disertai dengan aktiviti riadah yang teratur. Responden yang menggunakan
strategi ini didapati lebih cenderung memilih pemakanan seperti coklat atau makanan yang
digemari apabila berhadapan stres. Persoalannya, adakah bentuk pemakanan yang digemari
oleh pelajar ini boleh membantu mengurangkan stres responden? Pakar kesihatan menyatakan
bahawa pemakanan coklat dalam kuantiti yang terkawal boleh membantu mengurangkan stres.
Sekiranya tidak dikawal, ianya boleh menyebabkan risiko obesiti.
Secara kesimpulannya, kebanyakan responden mengamalkan strategi berbentuk tingkah laku
apabila mengalami stres, diikuti strategi berbentuk interpersonal dan kerohanian. Kebanyakan
responden juga didapati telah menggunakan strategi pengurusan stres yang positif dan dapatan
kajian ini selari dengan hasil kajian Walton (2002) terhadap pelajar kejururawatan. Walau
bagaimanapun, ianya bertentangan dengan hasil kajian Dunkley et al. (2003) yang mana
pelajar lebih cenderung bertingkah laku maladaptif seperti bergaduh, rendah penerimaan
sokongan sosial serta mengelak daripada penyelesaian masalah apabila menguruskan stres.

69

Jurnal Kemanusiaan bil.9, Jun 2007

Cadangan
Antara cadangan yang boleh dikemukakan dalam kajian ini ialah:
1.

Berdasarkan faktor kerjaya sebagai penyumbang utama stres pelajar tahun dua yang
menyertai BPE, FPPSM, maka dapatan kajian ini diharapkan dapat menyalurkan
maklumat berguna kepada pihak fakulti dalam usaha merancang dan mereka bentuk
program-program kerjaya yang bersesuaian kepada pelajar. Perkembangan kerjaya
bukan sahaja difokuskan kepada pelajar tahun akhir, bahkan haruslah bermula dari awal
tahun pengajian lagi. Pengisian kerjaya secara formal boleh dilakukan dengan
menjemput individu yang terlatih, berpengetahuan dan mempunyai kepakaran dalam
bidang berkaitan sama ada dari dalam UTM mahupun pihak industri. Pengisian kerjaya
perlu meliputi peluang dan cabaran kerjaya yang berkaitan dengan masa depan kerjaya
pelajar serta kemahiran generik atau sahsiah sebagai nilai tambah yang perlu dimiliki
oleh pelajar universiti sebelum mereka bergelar graduan.

2.

Proses perkembangan maklumat kerjaya juga hendaklah dilakukan secara tidak formal
melalui proses pengajaran dan pembelajaran dalam bilik kuliah. Pelajar perlu
didedahkan oleh pensyarah sama ada secara langsung ataupun tidak langsung terhadap
isu-isu semasa yang berkaitan kerjaya agar mereka mempunyai hala tuju yang lebih
jelas, lebih-lebih lagi dalam menghadapi cabaran kerjaya yang begitu sengit dan
mencabar pada masa kini. Secara tidak langsung, pelajar akan mampu menguruskan
stres secara berkesan apabila berhadapan dengan cabaran sedemikian.

3.

Bagi pihak pelajar pula, mereka perlulah mempunyai kemahiran menguruskan stres
secara berkesan di universiti. Program berkaitan kemahiran pengurusan stres anjuran
peringkat universiti, fakulti, kolej, Pusat Kaunseling & Kerjaya, persatuan, kelab dan
sebagainya perlulah direbut peluang oleh setiap pelajar dengan mengamalkan sikap
proaktif. Terdapatnya pengurangan simptom-simptom psikosomatik dan peningkatan
kesihatan mental selepas menghadiri 10 minggu kursus pengurusan stres (Shellenberger
et al., 1986). Manakala, program intervensi yang lain seperti modifikasi tingkah laku,
kemahiran belajar, komunikasi berkesan dan pengurusan masa juga amat membantu
dalam meningkatkan kemahiran menguruskan stres di kalangan pelajar universiti.

4.

Peranan pensyarah sebagai pembimbing atau Penasihat Akademik amat signifikan
dalam usaha membantu mengenalpasti pelajar yang mengalami stres, terutama pelajar
yang mempunyai pencapaian akademik kurang memuaskan. Pertemuan secara
berterusan dari semasa ke semasa amat membantu dalam mengurangkan tahap stres
pelajar. Justeru, bimbingan dan nasihat yang diberikan bukan sahaja tertumpu kepada
masalah akademik semata-mata, bahkan isu-isu semasa lain yang sering dihadapi oleh
pelajar seperti kerjaya, sosial, persekitaran dan sebagainya juga perlu diberi perhatian
sepenuhnya.

5.

Oleh kerana dapatan kajian ini terhad hanya ke atas pelajar tahun dua yang menyertai
BPE, FPPSM, maka ianya tidak boleh digeneralisasikan kepada pelajar-pelajar kursus
SHD, SHF dan SHR, FPPSM yang lain. Tambahan pula, mereka terdiri daripada
pelbagai latar belakang yang berbeza. Oleh itu, pengkaji mencadangkan kajian lanjutan
boleh dilakukan dengan menambahkan bilangan sampel yang lebih meluas bagi ketigatiga kursus mengikut tahun pengajian pelajar.

70

analisis faktor penyebab stres di kalangan pelajar

Kesimpulan
Secara kesimpulannya, hasil kajian ini mendapati bahawa pelajar merupakan golongan yang
mudah terdedah kepada stres dalam melaksanakan tanggungjawab dan peranan mereka di
universiti. Walaupun tahap stres di kalangan responden dalam kajian ini adalah sederhana,
namun usaha-usaha perlu dilakukan oleh pelbagai pihak di universiti bagi memastikan tahap
stres pelajar adalah terkawal serta mampu menguruskan pembelajaran di universiti secara
efektif. Kajian ini juga telah menentukan faktor-faktor utama penyebab stres di kalangan
pelajar yang menyertai BPE serta strategi yang biasanya digunakan oleh mereka apabila
berhadapan dengan stres. Oleh kerana pelajar merupakan aset paling berharga di universiti,
maka faktor penyebab stres dan kesannya kepada mereka haruslah diberi perhatian secara
komprehensif oleh pelbagai pihak di universiti bagi memastikan kecemerlangan pelajar dalam
pelbagai aspek seperti mental, emosi, kerohanian dan fizikal tercapai agar ianya selari dengan
hasrat universiti.

Rujukan :
Al-Quran al-Karim, (1995). Bahagian Hal Ehwal Islam, Jabatan Perdana Menteri.
Amir Awang, (1983). Memilih Pekerjaan. Dewan Masyarakat. 21(12): 4-7. Kuala Lumpur:
Dewan Bahasa dan Pustaka.
Anderson, E.D. and Cole, B., (1988). Stress Factors to Reported Academic Performance and
Burnout. Journal of Education. 108: 497-504.
Atkinson, J.M., (1988). Coping With Stress At Work. England: Thorsons Publishers Limited.
Awang Had Salleh, (1986). Ke Arah Pencapaian Akademik Yang Cemerlang Di kalangan
Pelajar Bumiputera Melalui Kaunseling. Kertas Kerja Seminar Ke-2 Kaunseling. Pulau
Pinang : USM.
Campbell, R.L. and Svenson, L.W., (1992). Perceived Level of Stress Among University
Undergraduate Students in Edmonton, Canada. Perceptual & Motor Skills. 75: 552-554.
Chai Ming Sing, Mohamed Fadzil Che Din dan Lily Mastura Hj. Harun, (2004). Level of
Psychological Stress Among College Students in Malaysia. Kertas Kerja Seminar
Kaunseling: UUM.
Dunkley, D.M., Zuroff, D.C. and Blankstein, K.R., (2003). Self-critical Perfectionism and
Daily Effect: Dispositional and Situational Influences on Stress and Coping. Journal of
Personality and Social Psychology. 84: 234 – 260.
Ellis, A., (2002). Overcoming Resistance: A Rational Emotive Behavior Therapy Integrated
Approach. 2nd edition. Springer Publishing Company.
Lessard, J.J., (1998). Adolescent Stress an Workload: From Bamboo Seed to Flying. Guidance
& Counseling. 14: 15-19.

71

Jurnal Kemanusiaan bil.9, Jun 2007

Misra, R. and McKean, M., (2000). College Students Academic Stress and Its Relationship to
Their Anxiety, Time Management and Leisure Satisfaction. American Journal of Health
Studies. 16: 41-52.
Mohd. Majid Konting, (1993). Kaedah Penyelidikan Pendidikan. Kuala Lumpur: Dewan
Bahasa dan Pustaka.
Myrick, R.D. and Bowman, R.P., (1981). Becoming A Friendly Helper: A Handbook
forStudent Facilitators. Educ. Media Corp., Minnesota.
Neville, K., (2006). Nutritional Boost for Medical Stress. Environmental Nutrition. 29(11): 6.
Nowak, Marie, S. (1999). The Relationship Between A.D.N. and P.N. Students’ Perceived
Level and Sources of Stress. Eastern Michigan University : Dissertation.
Ooi Yoon Phaik, (2002). Stress and Anxiety Among Engineering Students and NonEngineering Students at UTM. UTM : Tesis Sarjana.
Romas, J.A. and Sharma, M., (2004). Practical Stress Management: A Comprehensive
Workbook for Managing Health and Promoting Health. 3rd edition. Pearson : Benjamin
Cummings.
Riggio, E.R., (2003). Introduction to Industrial/Organizational Psychology. 4th edition.
Prentice-Hall, New Jersey.
Romano, J.L., (1992). Psychoeducational Interventions for Stress Management & Well Being.
Journal of Counseling & Development. 71: 199-202.
Ross, S.E., Neibling, B.C. and Heckert, T.M., (1999). Sources of Stress Among College
Students. College Student Journal. http://www.findarticles.com.
Rowntree, D. (1981). Statistics Without Tears: A Primer for Non-Mathematicians. Penguin.
Shellenberger, R., Turner, J., Greeh, J. and Gooney, J.B., (1986). Health Changes: A
Biofeedback and Stress Management Program. Clinical Biofeedback and Health. 9: 2324.
Towbes, L.C. and Cohen, L.H., (1996). Chronic Stress in the Lives of College Students: Scale
Development and Perspective Prediction of Distress. Journal of Youth & Adolescence.
25: 199-217.
Tuckman, B.W., (1978). Conducting Educational Research. 2nd. Edition. USA: Harcourt
Brace Jovanoich.Inc.
Walton, R.L., (2002). A Comparison of Perceived Stress Levels and Coping Styles of Junior
and Senior Students in Nursing and Social Work Programs. Marshall University:
Dissertation.
Wright, J.J., (1967). Reported Personal Stress Sources and Adjustment of Entering Freshmen.
Journal of Counseling Psychology. 14(4): 371-373.

72

